







ZŠ a MŠ Voděrady - Obsah stránek









































































  





Základní školaMateřská školaŠkolní družinaŠkolní jídelnaPro žáky





Základní školaAktualityZákladní informaceÚřední deska a dokumenty školyHistorie školySoučasnostFotogalerieVýchovný poradceMetodik prevence - schránka důvěryŠkolská radaŠkolní parlamentZájmová činnostLyžařský výcvikHospodářská činnostNapsali o násArchívŠkolní rok 2012/2013Obsah stránekFotogalerieŠkolní rok 2013/2014Obsah stránekFotogalerieŠkolní rok 2014/2015Obsah stránekFotogalerieŠkolní rok 2015/2016Obsah stránekFotogalerieŠkolní rok 2016/2017Obsah stránekFotogalerieŠkolní rok 2017/2018Obsah stránekFotogalerieŠkolní rok 2018/2019Obsah stránekFotogalerieŠkolní rok 2019/2020Obsah stránekFotogalerieŠkolní rok 2020/2021Obsah stránekFotogalerieŠkolní rok 2021/2022Obsah stránekFotogalerieŠkolní rok 2022/2023Obsah stránekFotogalerie






Posledení zvoněníZveřejněno 29. 6. 2021 20:52 | Napsal Mgr. Alice Linhartová












Poslední zvonění 
V pondělí 28. 6. se žáci devátého ročníku přišli zvesela rozloučit s jednotlivými třídami a se svým pobytem na základce. Poslední zvonění je žákovská taškařice, při které je žákům dovoleno dělat si legraci ze sebe i z učitelů. Letošní deváťáci, kterým do jejich posledního roku na základce vstoupila koronavirová pandemie, si zavzpomínali právě na dobu, kdy museli být izolováni doma od školy, od kamarádů, od učitelů. Oblékli se tak jako při domácím vzdělávání, tedy do župánků, pyžam, bačkor. Imitovali pak jednotlivé učitele, připomněli hlášky, které slýchávali při distanční výuce. Po krátké scénce pak žáky v jednotlivých třídách pomalovali a postříkali voňavkami. V úterý už taková legrace nebyla. Deváťáci naposledy obešli všechny třídy, pustili jejich žákům svoji vzpomínkovou prezentaci, definitivně se rozloučili a osmákům předali putovní „Bryndáček 9. ročníků“. Ukáplo i trochu slziček. Nedá se nic dělat, čas nezastavíme. V úterní podvečer se pak deváťáci za účasti svých rodičů a pana starosty rozloučili při slavnostní akci na obecním úřadu se svou základní školou, s učiteli a s panem ředitelem. Hodně štěstí v další etapě vašeho života! 

Školní bojovkaZveřejněno 29. 6. 2021 11:13 | Napsal Mgr. Kateřina Nováková












Školní bojovka 
S blížícím se koncem školního roku jde ruku v ruce také bilancování, a my jsme si řekli, že si alespoň trošku vynahradíme čas, který nám distanční výuka znemožnila trávit společně. A tak jsme se rozhodli tento netradiční školní rok i tak trochu netradičně zakončit. V pátek 25.6. jsme se tedy brzy ráno sešli ve škole, rozdělili se na 2 skupiny a vyrazili na výlety. První skupinka vyrazila autobusem na Záhornici, odkud se vydala pěšky přes opočenskou oboru do Opočna ke sladkému cíli v podobě zmrzliny. Cestou jsme pozorovaly místní faunu a flóru. Po doplnění energie jsme se šli ještě projít zámeckým parkem a částí Opočna. Následovala cesta autobusem zpět do Voděrad, oběd a příprava na odpolední program. Druhá skupinka bohužel musela své původní „cykloplány“ vzhledem k nepříznivému počasí změnit, ale i přesto si užila spoustu zábavy ve škole a jejím okolí. Po obědě následoval společný odpolední program, který odstartovala návštěva chovatelky mláděte sovy pálené. Po jemném pohlazení malé sovičky se děti přesunuly do třídy školní družiny, kde poslouchaly melodie a rytmy známých písní do té doby, než přijela zásilka výborné pizzy. Večeře v italském stylu všem dodala sílu na následující program s překvapením. Asi všichni známe hlášku „Možná přijde i kouzelník.“, a k nám doopravdy přišel-tedy přesněji řečeno přijel. Předvedl nevídané kousky a vyčaroval nám tak opravdu kouzelný večer. Po magickém zážitku se skupinky opět rozdělily a následovalo Spacákové kino, během kterého postupně všichni příjemně vyčerpaní účastníci usínali. Ráno se všichni posilnili dobrou snídaní ve školní jídelně a vyrazili ke svým domovům. Moc děkujeme všem rodičům, kteří nás podpořili různými sladkými dobrůtkami. Doufáme, že příští školní rok nám umožní více takových akcí v hojnějším počtu. 

Výlety 8. ročníkuZveřejněno 29. 6. 2021 8:32 | Napsal Mgr. Markéta Kupková












Výlety 8. ročníku 
Přiblížil se nám konec školního roku a ten vždy patřil také školním výletům. Jsme moc rádi, že situace nám dovolila vyjet mimo školu a užít si tak společně výlety se vším všudy. Nejprve nás trochu potrápila předpověď počasí, která nebyla příliš optimistická, a my jsme hledali a vymýšleli náhradní plány v případě, že by opravdu mělo celé dny pršet. Naštěstí se plánovaná předpověď nevyplnila a my jsme ve čtvrtek 24. 6. vyrazili z Týniště nad Orlicí vlakem do Adršpachu. Cesta trvala více než hodinu, ale uteklo nám to jako voda a před 11 hodinou jsme stáli u vstupu do Adršpachu. V celé přírodní rezervaci nebylo mnoho lidí, takže jsme nebyli nikým rušeni a mohli si vychutnávat pěkný slunečný den mezi skalami. Fotili jsme se na každém kroku, abychom vše zdokumentovali, a zároveň jsme dělali pravidelné přestávky na svačinu – někteří měli i řízky, jiní stihli skoro všechnu svačinu sníst už ve vlaku. Společně jsme nezapomněli absolvovat jízdu na lodičkách s vyškoleným kapitánem a vtipnými hláškami. Ve skvělé náladě jsme opouštěli Adršpach a udělali si větší pauzu na občerstvení před příjezdem vlaku. Na zpáteční cestě jsme ve vlaku vstřebávali veškeré dojmy z celého dne a těšili se na pátek. Na další den se obloha poněkud zatáhla a my jsme se opět sešli na nádraží v Týništi nad Orlicí a vyrazili do Hradce Králové na Laser game. Ze Slezského předměstí jsme šli pěšky a v polovině cesty nás zastihla průtrž mračen, naštěstí jsme se stihli schovat do pasáží a vyčkali jsme, až to přejde. Od 10 hodin jsme měli rezervované dvě hodiny Laser gamu, na kterou jsme se všichni s očekáváním těšili. Nejprve jsme hráli všichni proti sobě a potom jsme se rozdělili na holky a kluky a hrálo se samostatně. Závěrečnou hru vybrali kluci s názvem SWAT, kdy celá aréna byla ve tmě a každý na své pistoli měl malou baterku. Myslím si, že někteří v sobě našli skryté vlohy pro tuto hru a rozhodně jsme tu nebyli naposledy. Ve zbytku odpoledne jsme prošli Hradce Králové a výlet zakončili nákupy. Z obou výletů si odnášíme všichni nejeden zážitek a byli jsme moc rádi, že spolu můžeme trávit čas nejenom ve školních lavicích. 

Školní výlet 6. ročníkuZveřejněno 29. 6. 2021 8:06 | Napsal Mgr. Ondřej Novotný












Výlet 6. třídy 
Ve dnech 24. a 25. 6. probíhaly školní výlety na celém druhém stupni. Žáci 6. ročníku se zúčastnili školního výletu na kolách s přespáním na koupališti a kempu Broumar v Opočně. Výlet začal v 8:00 hod ve Voděradech, kdy jsme vyrazili okružní cestou do Opočna. Trasa probíhala přes Houdkovice, Byzhradec, Hrošku, Podbřezí, Podchlumí, Semechnice. Všichni zvládli jízdu bez větších problémů, sice jsme měli „menší“ karambol, ale nakonec jsme všichni bez potíží dorazili do Opočna. Cílem cesty bylo náměstí, kde jsme si dali zmrzlinu a menší přestávku formou procházky v parku. Následně jsme dojeli do kempu, kde jsme se ubytovali. Z důvodů nepřízně počasí přes noc jsme vzdali přespání ve stanech a ubytovali jsme se v chatkách a apartmánu. Ve čtvrtek se nám velmi vydařilo počasí, takže po hře fotbalu, jsme trávili veškerý čas u bazénu. Děti si den velmi užily. Večer jsme si zahráli několik zábavných her a v 22:00 hod jsme šli spát. Druhý den jsme bohužel nestihli tolik aktivit, které jsme měli naplánované, zvládli jsme procházku kolem zlatého potoka, tenis a stolní tenis. Po aktivitách byl v plánu oběd, který nám připravili v místní restauraci. Musím všechny pochválit a poděkovat jim za vzorné chování, výlet se nám vydařil a v 13:00 hod jsme se vydali všichni domů. Chci poděkovat paní Havlasové za odvoz veškerých batohů a také panu učiteli Kovaříčkovi, za cyklistický doprovod do kempu. V poslední řadě děkuji, paní učitelce Miksové, za dozor při výletě po oba dny. Přejeme všem hezké prázdniny. 

Sladká tečka pro prvňáčkyZveřejněno 29. 6. 2021 7:57 | Napsal Mgr. Hana Michlová












Sladká tečka pro prvňáčky 
Školní rok se nám pomalu chýlí ke zdárnému konci a z letošních prvňáčků se brzy stanou již „ostřílení“ druháci. Jelikož byl tento rok pro všechny dost neobvyklý a pro žáky 1. třídy dvojnásobně, shodli jsme se, že si na závěr zasloužíme sladkou odměnu. V pondělí 28. června jsme se společně vydali linkovým autobusem do blízkého města, které všichni dobře známe, Opočna. Po příjezdu jsme hned vyrazili k místnímu zámku, který jsme zahlédli jen okrajově, jelikož se nádvoří otevírá až později. Vynahradili jsme si to však výstavou velkoformátových fotografií od umělců různých fotografických odvětví, kterou jsme si mohli prohlédnout hned vedle. Zaujala nás například fotografie z prostředí Nového Zélandu či „rozohněný zahradník“. Pokračovali jsme do zámeckého parku, kde na nás čekala Cesta s opičákem Opočeňákem plná různých hádanek a úkolů, které jsme zvládli na jedničku. V informačním centru nás pak čekala malá odměna. Na závěr jsme navštívili cukrárnu, kde jsme si dali točenou zmrzlinu nebo nanuk. Myslím, že se nám všem na výletě moc líbilo a těšíme se na příští školní rok plný nových zážitků. 

Výlet 7. třídyZveřejněno 28. 6. 2021 9:01 | Napsal Mgr. Tomáš Mucha












Výlet 7. třídy 
Ve dnech 24. a 25. června se žáci druhého stupně vydali se svými třídními učiteli na školní výlet. Sedmý ročník absolvovat část výletu na kolech s přespáním na Stříbrném rybníce nedaleko Hradce Králové. I když předpověď nebyla zrovna ideální, nezalekli jsme se a nakonec se rozhodli výlet na závěr školního roku absolvovat i přes možnou nepřízeň počasí. Vyrazili jsme krátce po 8. hodině ráno od školy a cílem byly v Hradecké lesy. Cestou jsme pravidelně zastavovali a doplňovali tekutiny, větší přestávka nastala v Týništi nad Orlicí, kde si žáci dokoupili zásoby na odpoledne. Následovala trasa přes Štěpánovsko a Suté Břehy do Hradeckých lesů. Zastavili jsme se i u rybníku Výskyt a v oboře s divokou zvěří. Cestou se nám nevyhnul menší karambol a také defekt, ale vše jsme zvládli a nikomu se nic vážného nestalo. J Po příjezdu do kempu Stříbrný rybník jsme se vrhli na stavění stanů, pro některé to byl oříšek, ale nakonec všichni své stany připravili a mohli tak v klidu přenocovat. V kempu jsme absolvovali velké množství aktivit, venkovní laser game, překážkovou dráhu Gladiator Areny, beach volejbal (přehazovanou), fotbal, a také koupání v místním rybníce. V plánu bylo i večerní opékání buřtů, ale bohužel se na nás řítila průtrž mračen, která nakonec neměla takovou intenzitu, jako v jiných místech ČR. Noc jsme přečkali bez větších problémů, někteří si ani nevšimli, že přes noc pršelo. Ráno jsme se probudili a čekala na nás v místní restauraci snídaně, potřebovali jsme se před následnou cestou domů pořádně posilnit. Ihned poté jsme začali postupně uklízet stany a vše potřebné. Museli jsme trochu pospíchat, opět se na nás hnala přeháňka. Stihli jsme pobalit, naložit zavazadla do auta a hned poté přišel krátký, ale vydatný déšť. Ten jsme přečkali v místní kuchyňce, která byla součástí kempu. Jakmile přestalo pršet, vyrazili jsme na poslední etapu směrem domů. Výlet se nám nad očekávání povedl, nevadil nám ani občasný déšť. Všichni žáci si zaslouží pochvalu, že zvládli dojet na kole tam i zpět, pro některé to byl nejdelší cyklovýlet, který absolvovali. Žáci byli rádi, že jsme na konec školního roku mohli takový výlet absolvovat, po přibližně půl roku distanční výuky to byla pro všechny obrovská odměna. Velké poděkování patří p. Petrovi Brandejsovi za dopravu zavazadel do kempu, p. Lukáši Vašatovi za doprovod při cestě do kempu a p. uč. Kovaříčkovi za doprovod při cestě zpátky. Už teď se těšíme na další společnou akci. 

Poslední výlet devátého ročníkuZveřejněno 28. 6. 2021 8:48 | Napsal Mgr. Alice Linhartová












Poslední výlet devátého ročníku 
Díky výraznému zlepšení pandemické situace v naší zemi si mohli žáci naší školy dopřát aspoň školní výlet jako odměnu za náročnou práci během tohoto školního roku. Deváťáci se letos vypravili opět na Broumovsko, kde pobývali během svého výletu již v sedmém ročníku. Tato trochu odstrčená lokalita nabízí spoustu krásných míst, jak přírodních zákoutí, tak svědků historie. Tentokrát jsme vlakem dorazili až do vesnice Ruprechtice, ležící poblíž Meziměstí. Kousek od vlakové zastávky jsme míjeli barokní kostel sv. Jakuba Většího a pokračovali táhlou vesnicí pozvolna směrem k nejvyššímu vrcholu hraničních Javořích hor – Ruprechtickému Špičáku (881 m n. m.). Ten jsme s vypětím všech sil nakonec zdolali. Odměnou byl nádherný výhled z rozhledny jak na celé Broumovsko, tak i do Polska. Po odpočinku jsme pokračovali po modré turistické cestě kopírující hřeben Javořích hor až na Javorový vrch, kde jsme kopce opustili a sestoupili do údolí do vesnice Heřmánkovice. Právě tam se nachází táborová základna na Supím vrchu, která nám poskytla útočiště. Zde jsme si řádně odpočinuli, ochladili se studenou vodou, zahráli hry a večer ogrilovali kuřecí a vepřové steaky. Večerní bouřka s deštěm nás zahnala do srubu, kde jsme až do pozdních nočních hodin hráli hry a povídali si. Bohužel páteční den byl deštivý, a tak jsme zůstali na základně a připravovali scénář našeho posledního zvonění. Po výborném obědě, který pro nás připravila děvčata pod vedením Verči a Monči, jsme se pustili do úklidu a mytí nádobí. Pěšky jsme pak odpoledne vyrazili do Broumova na vlak, který nás zavezl zpět do našich domovů. 

Školní výlet 1. a 3. třídyZveřejněno 24. 6. 2021 13:53 | Napsal Mgr. Kateřina Nováková












Výlet 1. - 3. třídy 
Sluníčko a letní teploty naznačují, že konec školního roku už je tady. S ním je spojený i tradiční školní výlet, na který se všichni vždy moc těšíme. Předpověď počasí nás na začátku týdne sice trochu vystrašila, ale my jsme to přesto nevzdali a vyplatilo se. Ve středu 23. června jsme se autobusem vydali do Janských Lázní, kde jsme si udělali procházku po Stezce korunami stromů. Cestou nahoru si děti četly zajímavosti o přírodě a samotné stezce, zdolávaly lanové průlezky a pozorovaly okolní přírodu. Odvážní jedinci se dokonce nebáli přejít kousek trasy přes lanovou síť, skrz kterou bylo vidět až úplně dolů. Ovšem největší statečnost prokázali jezdci tobogánem. Byly mezi nimi i dvě paní učitelky, kterým patří můj velký obdiv. Atrakce sklidila u dětí obrovský úspěch. Po sdělení dojmů ze sjezdu následoval přesun k dolní stanici Černohorského Expressu. Jízda kabinovou lanovkou nám nabídla překrásný výhled do širokého okolí a my od něj nemohli odtrhnout oči. Těm, kterým nadmořská výška Černé hory (1299 metrů) nestačila, zdolali ještě navíc nedalekou rozhlednu, kde bylo 106 schodů. Zpáteční cesta lanovkou obsahovala dokonce i adrenalinový zážitek, protože se na malou chvíli zastavil její provoz a všichni zůstali viset na jednom místě. Nicméně my máme pro strach uděláno! Tak jsme vše obrátili v legraci a statečně počkali na opětovné spuštění. Po bezpečném vystoupení jsme si oddechli a vydali jsme se na parkoviště k autobusu. S písničkou, úsměvem na tváři a plni zážitků jsme se vraceli k domovu. Jsme moc rádi, že nám vyšlo krásné počasí a všichni jsme si výlet parádně užili. 

Školní výlet 4. a 5. třídyZveřejněno 24. 6. 2021 12:03 | Napsal Mgr. Monika Vondrušková












Výlet 4. - 5. třídy 
Nechce se nám nikomu ani věřit, že už by mohl být čas školních výletů a konec školního roku. Ale je to tak! A na středu 23. června jsme měli naplánovaný výlet do Jánských lázní. Město je to horské i lázeňské, každý si zde přijde na své, což děti jistě potvrdí, protože všichni jednohlasně říkaly, že se jim to moc líbilo. Náš autobus čekala nejdříve Černá hora, kam jsme vyjeli lanovkou. I přes strach z výšek to zvládli všichni. Během jízdy nás překvapila mlha, která se zčistajasna začala valit přímo z lesů a zkazila nám tak výhled z lanovky na lázeňské město. Na cestu dolů jsme se rozdělili, pátá třída a sedm bojovníků ze čtvrté třídy vyrazili pěšky dolů. Zbytek jel i zpět lanovkou. Cesta to byla pěkná po silnici, ale místy dost prudké klesání a každý další kilometr byl v nohách (konkrétně v kolenou a kyčlích) znát. Ale šlo se pěkně, lehounce nás osvěžil i deštík. Po 11. hodině jsme už byli u Stezky korunami stromů, kde jsme se potkali se zbytkem naší tlupy. Naobědvali jsme se a vyrazili do korun stromů. Děti byly nadšené. Nejvíc se těšily na tobogán dolů, kam jsme se nakonec odvážili skoro všichni, dokonce i někteří učitelé. Musím ale říct, že já už bych tam znovu dobrovolně nevlezlaJ. Pod stezkou byl lanový park, kam jsme se přemístili před odjezdem autobusu a kde si také děti mohly koupit tak nutné suvenýry, turistické známky, ale i pití nebo nanuky. Ve dvě hodiny jsme pak byli připraveni k odjezdu. Věřím, že většinu z nás dnes příjemně bolí nohy jako vzpomínka na včerejší krásný den. 

English breakfast – konverzace se StevemZveřejněno 21. 6. 2021 14:17 | Napsal Mgr. Markéta Kupková












English breakfast 
Když se řekne anglická snídaně, představí si každý možná trochu něco jiného. Určitě si ji ale neumíme představit bez teplého toustu a černého čaje s mlékem. Ve středu 16. června jsme se žáky 7. – 9. ročníku měli poslední hodiny konverzace se Stevem. Rozhodli jsme se to tedy pojmout trochu netradičně a připravili jsme se Stevem pro žáky typické ingredience z Anglie. Žáci měli možnost ochutnat různé marmelády, chutney, mátové dresinky, dresink z droždí, omáčku gravy, tatarku nebo třeba burákové máslo. K tomu všemu jsme si uvařili černý čaj a jako praví Angličané jsme si do něho dali mléko. Toustovače jely na plné obrátky a žáci zkoušeli různé kombinace příchutí. Asi nejoblíbenější bylo dát si burákové máslo a navrch marmeládu – anglická marmeláda se liší od té naší tím, že v ní najdete kůru z pomeranče nebo jiných citrusů. Myslím si ale, že na některé příchutě žáci jen tak nezapomenou. Příjemně jsme tak strávili poslední hodiny konverzace a už teď se těšíme na další v novém školním roce. 



Nejkrásnější roční obdobíZveřejněno 13. 5. 2021 12:09 | Napsal Mgr. Lenka Nedvídková 












Nejkrásnější roční období 
Jistě se shodneme, že jaro je snad to nejkrásnější roční období. To letošní na sebe nechalo dlouho čekat, ale je tu a v plné síle. Všechno okolo nás kvete, voní, pučí a zvířata přivádí na svět svá mláďata. Přijali jsme pozvání od p. Vašaty a v úterý 11. května jsme příjemnou procházkou vyrazili pěšky z Voděrad do Uhřínovic podívat se na všechnu drobotinu, kterou doma chová. Největší nadšení sklidilo 6 čtyřtýdenních štěňátek Českého fouska, ale s úžasem jsme si mohli prohlédnout i pohladit fretku Fifinku, krocana, krůtu s krůťaty, slepice obyčejné i hedvábničky s kuřátky, husy s housátky a kačeny. Svůj obdiv si získala i samička káněte Harrisova jménem Mia. Pan Vašata o všech zvířatech moc hezky vyprávěl a dozvěděli jsme se díky jeho znalostem spoustu nových a zajímavých informací. Protože ne každý z dětí má možnost takového zážitku, byly jsme nadšení a moc mu touto cestou ještě jednou děkujeme. Na vlastní dotek jsme díky němu pocítili, jak hebké a krásné jaro je. 




Čarodejný rejZveřejněno 4. 5. 2021 12:26 | Napsal Mgr. Hana Michlová












Čarodejný rej 
Jak jistě všichni ví, 30. dubna se tradičně koná Pálení čarodějnic. A i když nám letos aktuální opatření neumožňují oslavit tento den úplně typickým způsobem, rozhodli jsme se oživit si výuku a zorganizovat Čarodějnice alespoň ve škole. Tento týden se prezenčně učily jen 3 ročníky (1., 2. a 3. třída), ostatní mohli oslavovat Čarodějnice pouze distančně. V pátek se naše budova proměnila na Školu čar a kouzel. Hned ráno jsme se všichni sešli v čarodějnických převlecích a mohlo se jít na Kouzelnou stezku po škole plnou zábavných úkolů. Třídy chodily po jednotlivých stanovištích a plnily dané úkoly. Házeli jsme ropuchou a dalšími zvířátky do čarovného koše, utíkali s pytlem zlé čarodějnici, prolézali pavučinami, poznávali předměty v kouzelném pytlíku, hledali jméno školní čarodějnice, která bydlí ve školním sklepení, a také jsme překonávali zapeklité překážky přes smrdutý močál. Za splněný úkol skupiny vždy dostaly obálku s částí závěrečného zaříkadla, kterým nakonec rozbublaly kouzelnou sopku. Za splnění celé stezky na žáky čekaly různé odměny. Ve školní družině si pak děti mohly v lese postavit své čarovné chýše. Tento den jsme si všichni opravdu užili a těšíme se na další školní akce, kterých se snad brzy bude moci účastnit celý 1. stupeň. 




Svátek čarodějnic onlineZveřejněno 4. 5. 2021 9:39 | Napsal Mgr. Monika Vondrušková












Svátek čarodějnic online 
V kalendáři se píše 30. dubna, což jak všichni vědí, je den čarodějnic. Děti ve škole prožily čarodějnickou stezku, a tak aby to nebylo líto těm, kteří do školy nemohou, připravili jsme si i my takovou malou čarodějnickou zábavu. Před osmou hodinou před monitor zasedlo v několika domácnostech hejno čarodějnic, aby si udělaly čarodějnickou hodinu. Čekalo nás seznámení se s čarodějnicemi za využití znalostí češtiny, míchání lektvarů za využití matematiky a nakonec jsme pracovali s čarodějnickými zvířátky v rámci přírodovědy. Po 45 minutách většina dosáhla cíle a splnila všechny úkoly. A kdo nesplnil? Nic se neděje, vždyť to byla jenom hra. Na závěr dne jsme si společně, online, udělali pár čokoládových jednohubek, na kterým jsme si pak společně pochutnali. 




Geometrie v leseZveřejněno 22. 4. 2021 16:49 | Napsal Mgr. Monika Vondrušková












Geometrie v lese 
Ve středu nám počasí konečně dopřálo trochu sluníčka, proto jsme neváhali a vyrazili ven. Protože při online výuce jsme trochu šidili geometrii, tak jsme dnes využili mezipředmětové vztahy a procvičili si geometrii při pracovních činnostech. Děti byly rozděleny do týmů, které máme od září zavedené ve stylu kolejí Harryho Pottera. Úkolem jednotlivých skupin bylo vytvořit s pomocí přírodnin co nejvíce geometrických tvarů, těles, útvarů. Musím říct, že se všichni úkolu zhostili s velikou chutí a sama jsem byla překvapena, co vše děti vymyslely. Vítězná skupina vytvořila celkem 14 různých útvarů – přímka, úsečka, polopřímka, čtverec, obdélník, úhlopříčka, kolmice a pravý úhel, kružnice, kruh, válec, pravidelný šestiúhelník, kvádr, pravoúhlý trojúhelník, trojúhelník, ostatně, klidně se podívejte sami, co vše se dá z přírodnin vytvořit. 




Žákyně 5. ročníku slaví pěkný úspěchZveřejněno 22. 4. 2021 16:40 | Napsal Mgr. Monika Vondrušková












Matematický klokan 
Měsíc březen patří každoročně matematické soutěži s názvem Matematický klokan. Loni nám možnost soutěžit přerušil koronavirus. I letos byly podmínky a zadání soutěže trochu jiné, protože žáci pracovali doma, ale věřím, že poctivě a o to větší radost pak mohou mít z umístění. Tato soutěž jasně ukazuje, že matematika není jen počítání a práce s čísly, ale také logika, slovní úlohy, aplikační úlohy a jiné zajímavé úkoly ze života, při kterých se mnohdy zapotí i vyučující a při kterých potřebujeme hlavně bystrý mozek. Klokan má šest kategorií, kterých se mohou zúčastnit děti již od druhé třídy. Za naši školu se na prvním stupni zúčastnila soutěže 5. třída a z druhého stupně celkem 19 žáků, 10 z 9. ročníku, 8 z 6. ročníku a 1 ze 7. ročníku. Pochvalu za pěkný výsledek zaslouží jistě Marie Kocourová, která za Rychnovsko skončila na 5. místě. Co je ale určitě výsledek vynikající, je umístění třech žákyní z 5. ročníku na prvních třech místech. Na 1. místě na Rychnovsku skončila Denisa Sokolová, na 2. místě Justýna Dynterová a na 3. místě Kateřina Kopecká. Všechny tři dívky dostaly od kraje diplom. Výsledek Denisy by navíc obstál i na úrovni kraje, neboť dosáhla krásných 109 bodů z celkových 120 možných. Všem zúčastněným děkujeme, protože jak víte, není důležité vyhrát, ale zúčastnit se. Těm, které se umístily, velmi gratulujeme a děkujeme za skvělou reprezentaci školy. 




Velikonoce nejen s výtvarnou výchovou, ale tvoříme i s angličtinouZveřejněno 14. 4. 2021 16:56 | Napsal Mgr. Martina Miksová












Velikonoce v Aj a Vv 
Velikonoční svátky jsou sice za námi, ale rády bychom se s vámi podělily o úžasné práce našich žáků. Ve výtvarné výchově žáci zpracovávali libovolnou velikonoční dekoraci nebo měli zhotovit výzdobu z papíru či ze dřeva. V anglickém jazyce byl úkolem žáků 8. a 9. ročníku nakreslit jakýkoli obrázek na téma Velikonoce a jaro. Do své práce měli zakombinovat anglická slovíčka na dané téma. Žáci 4. a 5. ročníku pomocí anglického časopisu Play sestavovali origami Ugly Duckling. Radost nám udělaly nejen povedené skládanky z papíru, ale i fakt, že si žáci tak skvěle poradili s anglickým textem a jeho překladem. Všechny výtvory, které žáci zhotovili, jsou velmi kreativní, a proto musíme žáky pochválit za jejich nápaditost a chuť něco pěkného vytvořit. Napsaly: Mgr. Markéta Provazníková a Mgr. Martina Miksová. 




Další číslo školního časopisu vydali sedmáciZveřejněno 12. 4. 2021 10:45 | Napsal Mgr. Alice LinhartováI když nám epidemiologická situace v naší zemi nedovoluje chodit do školy, přesto nás to neodradilo od práce na školním časopisu. V 1. pololetí pracovali na vydání školního časopisu osmáci a deváťáci. V průběhu měsíce února a března se vrhli s elánem do přípravy jednotlivých článků sedmáci. Na začátku takové práce je důležitá volba zajímavého a aktuálního tématu a také publicistického útvaru. Někdo měl jasno hned, někdo hledal zajímavé téma déle. Nakonec ale všichni, myslím, vybrali velmi dobře. A na co se můžete těšit? Čekají vás dva rozhovory (se starostkou Černíkovic a s ředitelem naší školy), dvě reportáže (budování vojenické přehrady a záchrana veverčáka), naučné články ze světa přírody (třeba jak se starat o včely), recept na domácí coca-colu, článek o zpěvačce Billie Eilish, dvě recenze na počítačové hry, fotbalový kvíz a návod na zahnání nudy v karanténě. S návrhem titulní stránky přišlo několik žáků, nakonec se většině líbil návrh Vojty Kovaříčka. Autorkou závěrečné stránky je pak Terka Brandejsová. Sedmákům děkuji za kvalitně odvedenou práci a vám, čtenářům, přeji příjemné čtení. 




Veselý pátek v 5. tříděZveřejněno 28. 3. 2021 11:57 | Napsal Mgr. Monika Vondrušková












Veselý pátek v 5. třídě 
Co si budeme namlouvat, distanční výuka je pro nás pro všechny už hodně dlouhá. A tak jsem s dětmi hledala způsob, jak naši online výuku trochu oživit. Nakonec jsme se rozhodli, že pátky budou tematické dny. Jednou jsme si na hlavě vytvořili kreativní účesy. To byste nevěřili, co si na hlavách dokázali vykouzlit i kluci. Podruhé jsme měli výuku s pokrývkou hlavy a teď v pátek jsme si udělali výuku v pyžamech zakončenou online kurzem vaření. Čekala nás totiž soutěž o nejkrásnější palačinku. Děti se tak těšily, že po skončení hodiny matematiky ani nechtěly přestávku. Honem, jdeme vařit, ozývalo se. Protože já palačinky dělám vždy takzvaně „od oka“, vyzkoušeli jsme osvědčený recept jedné žákyně. Mne nejvíce zaujalo to, že při běžné výuce musím děti neustále nutit, aby si aspoň někdo zapnul kameru a ukázal se nám, ale při vaření se děti skoro hádaly o to, kdo si kameru zapne. Některým se první palačinka nepovedla, ale další pokusy už byly jen lepší a lepší. Někteří dokonce před kamerou předváděli mistrovské kousky s létajícími palačinkami. Výsledky byly nádherné (a jistě i chutné). No, myslím, že tento pátek byl opravdu povedený. 




Den svatého PatrikaZveřejněno 22. 3. 2021 17:55 | Napsal Mgr. Markéta Kupková












Den svatého Patrika 
17. březen patří každoročně svatému Patrikovi (angl. St. Patrick´s Day). Tento svátek je jedním z největších pro Irsko, ale postupně se rozšířil do celého světa. Všeobecně je pro svatého Patrika i Irsko typická zelená barva, což se v tento den projevuje zejména nošením zeleného oblečení. V hodinách anglického jazyka si každý rok rádi připomínáme tento významný den a povídáme si o tradicích, které jsou s ním spjaty. Ani tento rok jsme se nechtěli připravit o oslavu, a tak jsme si v online hodinách angličtiny oblékli zelené věci, ustrojili jsme naše domácí mazlíčky nebo si prostě jen vzali k sobě jakoukoliv zelenou věc a společně jsme si vyprávěli o pokladu na konci duhy, který je hlídán skřítkem leprikonem (angl. leprechaun), hledali jsme tradiční irské pokrmy, písně, tance, ukazovali jsme si nejbláznivější kostýmy nebo jsme si vytvářeli jméno leprikona. Myslím si, že to byla příjemná změna a děkuji všem žákům, kteří se aktivně zapojili a zvládli ve svém šatníku nebo domácnosti najít zelené doplňky. V galerii se můžete podívat, jak žáci 4. – 9. ročníku využili zelené barvy k oslavě sv. Patrika. 




Druhá třída vařilaZveřejněno 3. 3. 2021 11:38 | Napsal Mgr. Lenka Nedvídková 












Druhá třída vařila 
I když nouzový stav zakazuje vrátit se dětem do školních lavic, my nezahálíme a využíváme prázdné prostory k různým úpravám a změnám. Jednou z nich bude i přeměna školních kuchyněk a současné třídy 2. skupiny školní družiny na plnohodnotnou učebnu s lavicemi pro 2. stupeň. Chtěli jsme proto s druháčky využít ještě poslední šance a naplánovali si v rámci PČ poslední vaření. Rozdělili jsme se do 3. skupinek a za pomoci p. vych. Plachetkové a Mrázkové jsme si k dopolední svačince ukuchtili celkem tři chody - šneky z párků a listového těsta, jednohubky s pomazánkou a sladkou tečku perníčky. Práce nám šla od ruky, děti byly moc šikovné! Vše bylo výtečné, až se nám dělaly boule za ušima! Ten den jsme ještě netušili, že se loučíme nejen s kuchyňkami, ale také opět spolu navzájem, neboť týž večer bylo rozhodnuto o distanční výuce i u 1. a 2. ročníků. Tak aspoň, že jsme si ten poslední společný den tak prímově užili. Asi není třeba dodávat, jak moc už se těšíme, aby ten svět byl zase normální. 




Další články...



			Výtvarné práce při distanční výuce



			Druhá třída pekáčuje



			Besedy o kyberšikaně



			Planeta bez vody



Strana 1 z 2ZačátekPředchozí12DalšíKonec


Hlavní menuKontaktyJídelníčekRozvrhŠkola onlinePřihlášení k e-mailuZvonění

hodina   7:20 -   8:05
hodina   8:15 -   9:00
hodina   9:20 - 10:05
hodina 10:15 - 11:00
hodina 11:10 - 11:55
hodina 12:05 - 12:50
hodina 13:00 - 13:45
hodina 13:55 - 14:40
Termíny prázdnin 2023/2024



Začátek
4. 9.


Podzimní
26. 10. a 27. 10.


Vánoční
23. 12. - 2. 1.


1. pololetí do
31. 1.


Pololetní
2. 2.


Jarní 
4. 3. - 10. 3.


Velikonoční
28. 3.


Konec výuky
28. 6.


Hlavní
29. 6. - 1. 9.


Kalendář akcí
Užitečné odkazy




Obec Voděrady


MŠ Houdkovice


ZŠ a MŠ Lično


ZŠ a MŠ Přepychy


Biologická olympiáda


Zeměpisná olympiáda


Fyzikální olympiáda


Fyzika - výukové programy ČEZ


ZUŠ Opočno



Rozhledna Osičina




Náhodný obrázek









 

 
 
 

 

 

 

 
 Přihlášení


Uživatelské jméno



Heslo



Pamatuj si mě






 



			Zapomenuté heslo?



			Zapomenuté jméno?







Počítadlo
 




Prohlášení o přístupnosti
Obsah ZŠ a MŠ Voděrady  
Vytvořil Daniel Beneš  © 2012 - 2018, e-mail: 
Tato e-mailová adresa je chráněna před spamboty. Pro její zobrazení musíte mít povolen Javascript.
 
Outsourcing IT, servis výpočetní techniky, poradenství.








